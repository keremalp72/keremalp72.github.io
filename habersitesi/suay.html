<!DOCTYPE html>
<html lang="en">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Document</title>
  </head>
  <body>
    <nav>
      <a href="index.html">Ana Sayfa</a> |
      <a href="yazarlar.html">Yazarlar</a>
    </nav>
    <center>
      <img src="images/suay.png" alt="necdet" />
    </center>
    <center><h1>SUAY KARAMAN</h1></center>
    <center>
      <p>
        27 Mayıs 1960 Devrimi’nin 60. yılını kutladığımız bu günlerde ülkemizde
        genel durum ve görünüm hiç iyi değildir. Yıllardır 27 Mayıs 1960
        Devrimi’ne ‘darbe’ diye saldıranlar, ülkemizde demokrasi, hukuk, sanayi,
        tarım, hayvancılık, kültür, eğitim, bilim, sanat ve daha aklınıza ne
        gelirse her şeyi kötü duruma getirdiler. Askeri harekâtlar ve
        ihtilaller, topluma olumlu getirileri ya da olumsuz götürüleriyle önem
        kazanırlar. Devrim ya da darbe oldukları da ancak bu şekilde belirlenir.
        27 Mayıs 1960 İhtilali, 27 Ekim 1957 tarihinde yapılan ve yolsuzluk
        bulaştırılan genel seçimle gelen sivil iktidarın, demokrasi dışı tutum
        ve davranışlarıyla diktatörlüğe giden yönetimine karşı bir tepki sonucu
        gerçekleştirilmiştir. 27 Mayıs 1960 sabahı ve sonrasında sevinç
        gözyaşları içinde, coşkuyla sokağa dökülen halkımızın, baskıcı
        yönetimden kurtulmanın mutluluğu içinde günlerce gösterilerde bulunması,
        27 Mayıs’ın halk tabanındaki desteğinin en belirgin kanıtıdır. 27 Mayıs
        sabahı radyoyu dinleyen halkımız, kısa bir süre sonra, sokaktaki
        askerlerle sarmaş dolaş olmuştu. Askeri araçların üzerine ellerinde
        bayraklarla gençler doluşmuştu. İnsanlar sokaklarda birbirileriyle
        kucaklaşıyordu. Bu görüntüler acı ve sıkıntılarının sona ereceğine
        inanan insanların kendiliğinden gelişen sevinç gösterileriydi. 27 Mayıs
        1960 gününün hemen ertesinde, 27 Mayıs için coşkulu marşlar
        bestelenmesi, Türk ordusuna şükran sunmanın göstergelerinden biridir. 27
        Mayıs 1960 İhtilali, tartışmasız bir devrimdir. İhtilal, toplum
        yapısında biriken çelişkilerin bir gün patlayışı sonucunda ortaya çıkan
        ve bir grubun yönetime el koymasıyla, devletin siyasal ve sosyal
        yapısında oluşan ani ve şiddetli değişikliklerdir. Devrim, özünde
        toplumsal gelişmenin önünü açan bir güç taşır ve bir toplumdaki siyasal
        ve ekonomik kazanımların toplumun geniş kesimleri yararına hızla
        değişmesidir. 27 Mayıs 1960 İhtilali’nin amacı şöyle açıklanmıştı:
        “insan hak ve özgürlüklerini, ulusal dayanışmayı, toplumsal adaleti,
        bireyin ve toplumun huzur ve refahını gerçekleştirmeyi ve güvence altına
        almayı olanaklı kılacak demokratik hukuk devletini bütün hukuksal ve
        sosyal temelleriyle kurmak ve Atatürk Devrimleri’ni yeniden yaşama
        geçirmek.” Bu amaçla yola çıkılarak 1961 Anayasası’yla getirilen yeni ve
        çağdaş kurumlarla, sosyal hukuk devletiyle, özgür seçimlere gidilmesiyle
        ve bütün bunların on yedi ay gibi çok kısa bir zaman içinde
        başarılmasıyla, 27 Mayıs tartışmasız bir devrim niteliğini kazanmıştır.
        27 Mayıs 1960 sabahı, Türk Silahlı Kuvvetleri’nin aşağıdan yukarıya
        doğru gerçekleştirdiği, Atatürk devrimlerine sahip çıkmak ve demokrasiyi
        korumak için giriştiği bu hareketi, tartışmasız bir “ihtilal” olarak
        tanımlamak gerekir. Koşullar tamam olduğu zaman ihtilal kaçınılmaz olur.
        Her ihtilalin, onu yapanlar kadar onun koşullarını hazırlayanların da
        eseri olduğunu unutmamak gerekir. “Atatürk’ü sevmek ibadettir” diyen
        Celal Bayar’ın iktidarında Atatürk Devrimleri, ‘tutan devrimler’ ve
        ‘tutmayan devrimler’ olmak üzere ikiye ayrılmış ve tartışma konusu
        yapılmıştı. Türkçe söylenen ezan Arapça’ya çevrilmiş, irticaya ödünler
        verilmiş, özgürlükler kısıtlanmıştı. TBMM’nin onayı olmadan Kore’ye
        emperyalist ABD’nin çıkarı için asker yollanmıştı. 6-7 Eylül 1955
        olaylarındaki tahriklerin baş sorumlusu DP iktidarıydı. İsmet İnönü’yü
        öldürmek için Kayseri, Uşak ve Topkapı’da suikastlar düzenlenmişti.
        Muhalefeti cezalandırmak için Meclis Tahkikat Komisyonu kurulmuş, bu
        komisyonun yetkilerinin genişletilmesinden sonra, Ankara ve İstanbul’da
        olaylar çıkmış, ölen ve yaralananlar olmuştu. Ulusal bütünlüğümüz
        parçalanmış, yönetim partizanlaştırılmıştı. Basın ağır sansür altında
        tutulmuş, gazeteciler hapse mahkum edilmişti. Enflasyon, pahalılık, dış
        borçlar, karaborsa giderek artmış, nüfuz ticareti, vurgun, rüşvet, keyfi
        yönetim ve baskı bu dönemin ana karakteri olmuştu. Vatan Cephesi
        kurarak, halkı birbirine düşürenlere ve “siz isterseniz hilafeti bile
        getirirsiniz” diyenlere bugün “demokrasi yıldızı” denildiğine tanık
        olmaktayız. Öncelikle özgürlüğü ilke edinen 27 Mayıs Devrimi’nin topluma
        kazandırdığı en büyük yapıt olan 1961 Anayasası ile laik devlet yapısına
        sosyal devlet ve hukuk devleti kavramları girmiştir. Bu çağdaş anayasa
        ile ülkemizde ilk kez Anayasa Mahkemesi kurularak, yasaların anayasaya
        uygunluğu denetlenerek, anayasa ihlalleri yapılmasının önüne
        geçilmiştir. Cumhuriyet Senatosu kurularak, çift meclis ile yasama
        yetkisi daha demokratik hale getirilmiştir. Devlet Planlama Teşkilatı,
        Yüksek Öğrenim ve Kredi Yurtlar Kurumu, Devlet Personel Dairesi, Milli
        Güvenlik Kurulu, Türk Standartları Enstitüsü, Basın İlan Kurumu, Ordu
        Yardımlaşma Kurumu gibi kurulan yeni kurumlar, amaçları doğrultusunda
        verimli çalışmalarıyla toplumsal düzenlemelere önemli katkılarda
        bulunmuştur. 1961 Anayasası’yla bağımsız yargı ve hakim güvencesini
        sağlayacak kurumlar oluşturulmuş, grev ve toplusözleşme hakkı
        kurumlaştırılmış, üniversiteye ve TRT’ye özerklik sağlanmıştır.
        Seçimlerin Temel Hükümleri ve Seçmen Kütükleri Yasası, Basın-Fikir
        İşçileri Yasası, İlköğretim ve Eğitim Yasası, Sağlık Hizmetlerinin
        Sosyalleştirilmesi Yasası, Gelir Vergisi Yasası gibi yeni düzenlemeler
        yapılmıştır. 27 Mayıs 1960 Devrimi olarak adlandırılan tarihsel olayın
        ürünü 1961 Anayasası ile ülkemize sosyal devlet anlayışı yerleştirilmiş,
        özgür bir ortam yaratılmış, çağdaş bireysel hak ve özgürlüklerin
        sağlanması başarılmıştır. 27 Mayıs 1960 İhtilali’nin olumsuz yanı idam
        cezalarının onaylanmasıdır. İdamların yapılmaması için çırpınanların
        emekleri boşa çıkartılmış ve çeşitli baskılarla idamlar
        gerçekleştirilmiştir. İdam cezalarını hiç kimse için onaylamak doğru
        değildir. Ne Menderes zamanında sokaklarda herkesin gözü önünde yapılan
        idamları, ne Menderes ve bakanlarının idamını, ne Talat Aydemir ile
        Fethi Gürcan’ın idamını, ne Deniz Gezmiş ve arkadaşlarının idamını, ne
        de 17 yaşındaki Erdal Eren’in idamını onaylamak, insanlığa yakışmaz.
        İdam cezası, insanlık onuruyla bağdaşmamaktadır. 27 Mayıs 1960
        öncesinde, Demokrat Parti iktidarında demokrasinin, hukukun ve
        özgürlüğün olmadığını herkes bilmektedir. Buna karşılık demokrasiye
        darbe olarak adlandırılan 27 Mayıs 1960 hareketi, topluma özgürlüğü,
        hukuku, demokrasiyi ve aydınlanmayı getirmiştir. 27 Mayıs döneminde
        oluşturulan kuruluşların ve çıkarılan yasaların, topluma, demokratik
        rejime ve ülke yönetimine sağladığı olumlu kazanımların, aradan geçen 60
        yıla karşın hala yaşaması, 27 Mayıs Devrimi’nin tarihimizdeki aydınlık
        ve onurlu yerini aldığının kanıtıdır. Bu nedenle 27 Mayıs 1960 Devrimi,
        gerek toplumsal dayanakları, gerekse yaratılan çağdaş ve devrimci
        anayasası ile Hürriyet ve Anayasa Bayramı’dır. 27 Mayıs’ı anlamak için,
        Anadolu’da başarılan Ulusal Kurtuluş Savaşı’nı, Atatürk ilke ve
        devrimlerini, tam bağımsızlığı, emperyalizm karşıtlığını ve
        yurtseverliği özümsemek gerekir. Bu özümsemeden payını alamamış
        siyasetçiler, 27 Mayıs 1960 Devrimi’ni darbe sayarlar ve yıllardır kendi
        yaptıkları sivil darbeyi görmek istemezler. Sivil darbe, hukuk dışı
        yasalar çıkartılarak, tüm devlet kurumlarını ele geçirmek için sistemli
        bir şekilde kadrolaşmak ve kendilerine karşı olanları bir şekilde
        yargılayıp, susturmaktır. Ülkemizde siyasi iktidar sistemli ve bilinçli
        bir şekilde sivil darbe uygulamaktadır. Siyasi iktidarın tüm yaptıkları
        bir yana, Anayasa Mahkemesi’nin verdiği kararla laikliğe karşı
        eylemlerin odağı olduğu kesinleşen AKP iktidarının, bu karara karşın
        ülkeyi yönetmesi tam anlamıyla bir sivil darbedir. Darbe ya da darbe
        ortamlarının yaşanmaması, hukuk devleti ve demokrasinin hiçbir biçimde
        kesintiye uğramaması için, ülkeyi yöneten iktidarların hukuk devleti
        ilkelerine bağlı kalarak, gerçek demokrasiyi etkin hale getirmeleri
        gerekir. Hukuk devleti ve demokrasiyi ortadan kaldıran askeri darbelerin
        ve yaşadığımız sivil darbe sürecinin, haklı ve meşru gösterilebilecek
        bir yanı yoktur. Gerçek demokrasiyi yok eden darbelerin her türlüsüne,
        etkin olarak her zaman ve her koşulda karşı konulmalıdır. Bu yüzden
        ülkemizde gerçek demokrasi etkin ve egemen kılınmalı, hukukun üstünlüğü
        gerçek anlamda sağlanmalıdır. Sivil yönetimler demokrasiyi
        benimsedikleri ve hukuk ilkelerine bağlı kaldıkları zaman, darbe
        ortamlarının yaşanmadığı herkes tarafından görülecektir…
      </p>
    </center>
    <a href="index.html">GERİ DÖN</a>
  </body>
</html>
